<section class="interview1">
    <header>
        <h1>FrontEnd Developer</h1>
    </header>
    <h3>Perusteet</h3>

    <h5>Miksi valitsitte juuri Gitin ja GitHubin?</h5>
    <p>Yrityksessä käytetään Gittiä, koska se on yleisesti hyväksytty ja alalla laajamittaisesti käytetty
        standardityökalu. Se on yksi <strong>ohjelmointityön peruspilari</strong>, jonka avulla voidaan hallita
        muutoksia ja palata tarvittaessa taaksepäin. Lisäksi sen käyttö helpottaa uusien työntekijöiden perehdytystä,
        sillä Gitin perusteet ovat useimmille tuttuja. </p>
    <p>GitHubin vahvuutena Gitin rinnalla on sen <strong>pull request -toiminto</strong>, jonka avulla voidaan
        katselmoida toisen tekemät koodimuutokset, sekä ajaa automaattisesti testit ja käännös ennen koodin
        yhdistämistä.</p>

    <div class="accordion" data-include="../../accordion-element/accordion.html" data-title="Commit-viestit">
        <div class="contentToAccordion">
            <h5>Mitä kannattaa huomioida commit-viestejä kirjoittaessa?</h5>
            <p>Hyvä commit-viesti on usein jopa tärkeämpi kuin koodin sisäiset kommentit, sillä hyvin laadittuna se
                kertoo, <strong>miksi muutos on tehty</strong> ja muodostaa tärkeän osan projektin historiaa. Olen
                itsekin päässyt ”arkeologina” selvittämään vuosien takaisia muutoksia vanhojen commit-viestien
                perusteella onnistuneesti ja siksi jokainen viesti on arvokas osa projektin dokumentaatiota. </p>
            <p>Commitit kannattaa pitää <strong>selkeinä ja rajattuina</strong> niin, että yksi commit kuvaa yhtä
                kokonaisuutta tai muutosta. Tärkeintä on, että viestistä käy ilmi muutoksen syy, esimerkiksi “Päivitä
                napin väri saavutettavuuden parantamiseksi”. Viestin otsikossa suositellaan käytettäväksi
                imperatiivimuotoa (esim. Lisää, Korjaa, Poista), jotta commitin tarkoitus on heti selvä.</p>
            <p>Kaikilla commiteilla <strong>tulee olla selkeä syy</strong>. Jos et pysty perustelemaan, miksi teet
                tietyn muutoksen, sitä ei todennäköisesti tarvitse tai kannata tehdä. Oma suositus suomenkielisen
                otsaketekstin pituudeksi on 80-100 merkkiä ja sen jälkeen voi halutessaan lisätä tyhjän rivin ja
                vapaamuotoisemman ”pullatekstin”, jossa voi esimerkiksi perustella muutosta tai tuoda esiin tunnelmia
                ”Vihdoinkin korjattiin tämä monta vuotta kestänyt bugi!”. Liiallista tekstiä kannattaa kuitenkin
                välttää, kuten myös koodin sisäisten kommenttien kohdalla. Jos commit liittyy tiettyyn pull requestiin
                tai tikettiin
                (<em>Mikä ihmeen tiketti? Lisätietoa kohdasta <a href="/advanced/projects.html#">4.1 Projektinhallinta</a></em>),
                otsikkoon voi lisätä myös sen numeron.</p>
        </div>
    </div>

    <h5>Onko tiimissä kaikilla sama IDE vai saako valita itse?</h5>
    <p>Useimmissa tiimeissä kehittäjät saavat valita <strong>itselleen sopivimman työkalun</strong>. Tärkeintä on, että
        työn tulos vastaa yhteisiä käytäntöjä ja projektin koodityyliä. IDE:n tai editorin valinta on usein
        henkilökohtainen mieltymyskysymys, kunhan sillä pystyy suoriutumaan työtehtävistä tehokkaasti ja yhtenäisesti
        muiden kanssa.</p>
    <p>Meillä käyttöliittymäkehityksessä on sovittu yhteisestä työkalusta, jotta yhteistyö pysyy sujuvana.
        Git-repositorioon on myös <strong>määritetty yhteiset konfiguraatiot</strong>, jotka varmistavat, että
        automaattiset tasaukset, sisennykset ja koodin linjaukset pysyvät yhtenäisinä kaikilla kehittäjillä.</p>

    <h5>Mitä työkaluja käytät Gitin kanssa?</h5>
    <p>Vaihtelen työkalua tilanteen mukaan. Esimerkiksi haaran luon usein suoraan IDE:ssä muutamalla klikkauksella,
        mutta committaan, pushaan ja teen rebaset komentokehotteessa, koska ne tuntuvat luontevammilta siellä. Tapa
        riippuu paljon tekijästä. Joillekin graafiset työkalut, kuten GitHub Desktop, ovat kätevimpiä, toiset taas
        viihtyvät komentorivillä. Minusta tärkeintä on, että
        <strong>ymmärtää mitä peruskomennot tekevät taustalla</strong>, sillä silloin tietää myös mitä käyttöliittymä
        oikeasti tekee ja pystyy korjaamaan virheet, jos jokin menee pieleen.
    </p>

    <h3>Tiimityöskentely</h3>
<!--     <p> Jokainen tiimi on erilainen ja <strong>työskentelytavat vaihtelevat</strong>. Tärkeintä on löytää tiimille
        sopivin tapa, joka tukee yhteistyötä ja työskentelyä. Riippuu paljon projektin luonteesta ja tiimin jäsenistä,
        mikä tapa toimii parhaiten. </p> -->

    <h5>Miten usein kannattaa viedä muutokset etärepoon?</h5>
    <p>Jos päivän työ on vain omalla koneellasi, sitä ei ole oikeasti tehty. Versionhallinnan ulkopuolella oleva työ on
        kuin olisit istunut koko päivän käsien päällä. Tarkkaa aikarajaa ei ole, mutta kirjoittamattomana sääntönä
        voidaan pitää, että <strong>on parempi puskea usein kuin harvoin</strong>. Mitä pidempään muutokset pysyvät vain
        paikallisesti, sitä suurempi riski on menettää tehty työ esimerkiksi laitevian tai virheen vuoksi.</p>
    <p>Puskemisen tiheys vaihtelee kehittäjän mukaan. Jotkut commitoivat työn edetessä useita kertoja päivässä ja
        puskevat muutokset GitHubiin vasta päivän päätteeksi, mutta tässä otetaan riski menettää kaikki. Itse pusken
        aina, kun tulee <strong>luonnollinen pysähdys</strong>, esimerkiksi silloin kun jokin pieni osa
        toiminnallisuudesta on valmis. Tärkeintä on, että puskeminen tapahtuu säännöllisesti, mutta ei keskeytä työn
        flowta.</p>
    <p>Jos työskentelet omassa haarassasi, voit puskea myös keskeneräistä koodia, jotta työ pysyy tallessa ja
        palautettavissa. Yhteiseen haaraan, kuten main tai dev, sen sijaan pusketaan
        <strong>vain toimivaa ja testattua koodia</strong>, joka ei riko muiden tekemää työtä.
    </p>

    <div class="accordion" data-include="../../accordion-element/accordion.html" data-title="Haarat ja pularit">
        <div class="contentToAccordion">
            <h5>Miten käytätte haaroja?</h5>
            <p>Haarojen käyttö riippuu paljon <strong>projektista ja tiimistä</strong>. Joissakin tiimeissä kaikki
                kehitys tehdään yhteisessä dev-haarassa ja tuotantohaara (main) pidetään erillään vain valmiille,
                testatulle koodille. Toiset taas kehittävät jokaisen toiminnallisuuden täysin omassa haarassaan muilta
                ja erillään. On kuitenkin hyvä tiedostaa, että nämä haarat ovat muilta piilossa, jolloin muut eivät näe
                työn etenemistä ennen kuin se pusketaan näkyville tai yhdistetään takaisin yhteiseen haaraan. Tärkeintä
                on löytää tapa, <strong>joka tuottaa mahdollisimman vähän kitkaa</strong> ja tukee tiimin työskentelyä.
            </p>
            <p>Haaroitusta ei kannata tehdä liian monimutkaiseksi. Hyväksi todettu tapa on esim., että bugikorjaukselle
                luodaan oma haara, jossa virhe korjataan ja testataan ennen yhdistämistä takaisin. Uudet
                toiminnallisuudet kannattaa jakaa <strong>loogisiin kokonaisuuksiin</strong> ja esimerkiksi frontend ja
                backend voidaan kehittää omissa haaroissaan, jos se helpottaa työtä. Toisaalta, jos toiminnallisuus on
                selkeä ja hallittavissa, myös yksi yhteinen feature-haara voi riittää. Yleisenä ohjenuorana:
                <strong>älä haaroittele liikaa</strong>. Mitä yksinkertaisempi rakenne, sitä helpompi projektia on
                hallita ja seurata.
            </p>

            <h5>Miksi pull request on tärkeä osa tiimityötä?</h5>
            <p>Pull request on GitHubin tarjoama tapa pyytää koodille
                <strong>toisen kehittäjän tarkistus ennen sen yhdistämistä</strong>. Se toimii laadunvarmistuksena, kun
                joku tekee muutoksia, toinen varmistaa, että ne vastaavat sitä, mitä oli tarkoitus toteuttaa.
                Koodikatselmointi on tärkeä osa tätä prosessia. Esimerkkinä eräässä projektissa uutta toiminnallisuutta
                lisättäessä olin tehnyt yhdestä elementistä vilkkuvan, mitä ei ollut mainittu tehtävän kuvauksessa.
                Katselmoinnissa toinen kehittäjä huomasi asian ja kysyi: “Oliko tämä se, mitä haluttiin?”. Tämän
                ansiosta pieni väärinymmärrys korjaantui ennen kuin se ehti tuotantoon.
            </p>
            <p>Pull requesteistä lähtee automaattisesti ilmoitus tiimille ja tavoitteena on, että ne
                <strong>käsitellään mahdollisimman nopeasti</strong>. Jos koodi odottaa viikkoja hyväksyntää, se saattaa
                “hapantua”, eli pohjakoodiin voi olla jo tehty muutoksia, jolloin yhdistäminen vaikeutuu ja vie enemmän
                aikaa. Työskentelytavat vaihtelevat, joissain tiimeissä pull requestit käsitellään tunneissa, toisissa
                päivissä. GitHub tekee prosessista kuitenkin helpon, koska mergen voi tehdä suoraan koodikatselmoinnin
                yhteydessä, kunhan tarkistus on valmis ja kaikki toimii.
            </p>
        </div>
    </div>

    <h5>Miten välttää merge-konflikteja?</h5>
    <p>Merge-konfliktit kuuluvat versionhallinnan arkeen, mutta hyvällä
        <strong>projektinhallinnalla ja suunnittelulla</strong> niitä voi vähentää merkittävästi. Kun projekti on jaettu
        <strong>loogisiin, selkeisiin toiminnallisuuksiin</strong>, eri kehittäjät voivat työskennellä omilla alueillaan
        ilman, että koodi menee jatkuvasti ristiin.
    </p>
    <p>Konflikteja syntyy harvoin, jos ohjelmoijat <strong>ohjaavat omaa tekemistään fiksusti</strong>, eli eivät
        muokkaa toistensa osioita ilman syytä. Useimmat haluavat välttää turhaa “mudassa rämpimistä”, sillä
        merge-konfliktien selvittäminen vie helposti aikaa ja hermoja.</p>
    <p>Mitä suurempi tiimi on, sitä todennäköisemmin konflikteja syntyy. Tärkeintä on oppia
        <strong>ratkaisemaan ne rauhallisesti ja yhteistyössä</strong>. Käykää yhdessä läpi, mitkä osiot otetaan
        kenenkin koodista ja miksi. Varaudu siihen, että selvitys ei aina onnistu puolessa tunnissa, mutta jokainen
        kerta opettaa lisää Gitin käytöstä ja tiimityöstä. Merge-konfliktit ovat asia mitä
        <strong>ei kannata pelätä, mutta suosittelen välttämään</strong>.
    </p>

    <p class="note-box">
        <em>”Gitin käyttäminen on vähän kuin vesi, se soljuu taustalla huomaamattomasti. Kun työskentely on sujuvaa ja 
            rutiinit kunnossa, Gittiä ei tarvitse edes ajatella, kaikki vaan toimii. Kunnes taas pitää ajatella ja alkaa 
            selvittää merge-konfliktia.”</em>
    </p>

    <h3>Lisätoiminnot</h3>
    <p>GitHubin lisätoimintojen käyttö riippuu paljon tiimistä ja projektista.</p>
    <div class="accordion" data-include="../../accordion-element/accordion.html"
        data-title="GitHub Projects ja Actions">
        <div class="contentToAccordion">
            <h5>Hyödynnättekö GitHub Projectsia?
                <small><small>(<em>Käsittelemme aihetta kappaleessa 4.1</em>)</small></small>
            </h5>
            <p>Ei juuri sitä, mutta vastaava projektinhallintajärjestelmä on käytössä lähes kaikissa
                ohjelmistoprojekteissa, ja sen hallitseminen on tärkeää työn sujumisen kannalta.
                Projektinhallintatyökalut tarjoaa hyvän näkymän siihen, kuka tekee mitäkin ja missä vaiheessa eri asiat
                etenevät, eli toisin sanoen siihen, minkä ympärillä arki oikeasti pyörii. Kun hallitset
                projektinhallinnan ja versionhallinnan työkalut, hallitset <strong>ohjelmistokehityksen ytimen</strong>,
                sen jälkeen kaikki on pitkälti teknistä osaamista. </p>
            <p>On tärkeää ymmärtää, miksi tiketti siirtyy vaiheesta toiseen, miksi jokin on ”on hold”, miksi joku on
                merkitty punaisella lipulla, tai miksi kommenttikentässä on huomautuksia. Tämä on se paikka,
                <strong>josta työ haalitaan</strong> ja jossa näet, miksi asioita tehdään juuri nyt ja tietyllä tavalla.
            </p>
            <p>GitHub Projectsiin tutustuminen tarjoaa hyvän intron siihen, miten kehitysprosessia johdetaan
                käytännössä. On hyvä tietää, mitä tarkoittaa <strong>tiketti</strong>, mikä on
                <strong>Kanban-taulu</strong>, ja miten niiden avulla seurataan työn etenemistä ja prioriteetteja.
            </p>

            <h5>Hyödynnättekö GitHub Actionsia?
                <small><small>(<em>Käsittelemme aihetta kappaleessa 4.2</em>)</small></small>
            </h5>
            <p>Kyllä, GitHub Actions on käytössä. Se on tärkeä osa kehitysprosessia, koska sen avulla voidaan
                automatisoida asioita, jotka tapahtuvat pull requestin aikana ja sen jälkeen. Actions on laaja ja
                monipuolinen työkalu, jolla voidaan automatisoida suuri osa toistuvista tehtävistä. Esimerkiksi
                <strong>koodin kääntäminen, testaus, analysointi ja julkaisu</strong> tapahtuvat runnereiden avulla
                ilman manuaalista työtä. Tärkeintä on ymmärtää kokonaisuus: mitä tapahtuu, kun koodi pusketaan ja miten
                automaatio vie työn loppuun asti. Kun hallitsee Actionsin periaatteet, ymmärtää samalla myös muiden
                CI/CD-järjestelmien toimintalogiikan.
            </p>
            <p>Kaikki nämä automaatiot tallennetaan git-repositorioon, jolloin voidaan tarkastella putken
                <strong>infrastruktuuria koodina</strong>. Tämä tekee prosesseista läpinäkyviä ja hallittavia, ja hyvin
                kirjoitettu commit-viesti auttaa muita ymmärtämään pipelineen tehdyt muutokset ja niiden syyt.
            </p>
        </div>
    </div>

    <p>On hyvä pohtia myös <strong>sidonnaisuuksia</strong>. GitHubin tuotteet ovat kaikki Microsoftin omistuksessa,
        joten jokainen tiimi tekee oman ratkaisunsa sen suhteen, haluaako sitoa automaation, projektinhallinnan ja
        versionhallinnan täysin GitHubiin vai hyödyntää avoimen lähdekoodin vaihtoehtoja tai muita palveluita.</p>

    <h3>Lopuksi</h3>

    <h5>Millaisilla termeillä versionhallinnasta puhutaan IT-arjessa?</h5>
    <p>Meidän suomalaisessa tiimissä puhe on usein sekoitus <strong>suomennoksia ja alkuperäisiä termejä</strong>.
        Esimerkiksi merge on lähes aina <em>merge</em>, kun taas haarat on <em>haaroja</em>. Push on yleensä
        <em>puskemista</em>, kun taas pull request on lyhennetty <em>pulariksi</em>. Commit-viestin otsaketekstin alla
        kirjattava pidempi selitys on tuttavallisemmin <em>pullateksti</em>. Arkikieliset ilmaukset vaihtelevat 
        tiimeittäin ja tekijöittäin, mutta tärkeintä on, että kaikki tiimissä ymmärtävät mistä puhutaan.</p>

    <div class="accordion" data-include="../../accordion-element/accordion.html" data-title="Uusi työntekijä">
        <div class="contentToAccordion">
            <h5>Mitä uuden työntekijän pitäisi osata Gitistä?</h5>
            <p>Uudelta työntekijältä ei odoteta täydellistä Gitin hallintaa, vaan
                <strong>perusasioiden varmaa ymmärrystä</strong>. Riittävällä tasolla osaamista on silloin, kun osaat
                luoda haaran, puskea muutokset ja luoda pull requestin. Tärkeintä on, että pystyt työskentelemään osana
                tiimiä ja hallitsemaan oman osuutensa versionhallinnassa. Alussa on luonnollista, että työskentely on
                hitaampaa. Gitin taidot kehittyvät käytännön kautta, johon päivittäinen tekeminen on paras opettaja.
            </p>
            <p>Kannattaa panostaa myös commit-viestien laatuun. Hyvä viesti kertoo, miksi teit muutoksen ja mihin
                ratkaisuun päädyit. Tällaiset viestit <strong>herättävät luottamusta</strong>, koska ne osoittavat, että
                tekijä on ajatellut työnsä läpi ja osaa perustella valintansa.</p>
            <h5>Voiko odottaa perehdytystä Git-käytänteistä?</h5>
            <p>Voi odottaa, mutta odotukset kannattaa pitää maltillisina. Kun liityt uuteen projektiin, saatat saada
                käyttöösi dokumentteja, joita ei ole päivitetty vuosiin. Usein projektin todelliset käytännöt selviävät
                parhaiten <strong>commit-historiaa lukemalla</strong>. Jo 50 viimeisintä committia voi antaa hyvän kuvan
                siitä, miten tiimissä oikeasti toimitaan. </p>
            <p>Älä säikähdä, jos työpaikalla käytetyt tavat poikkeavat siitä, mitä koulussa on opetettu. Jokaisella
                tiimillä on omat käytäntönsä ja ne voivat olla muotoutuneet vuosien varrella ilman, että kukaan on enää
                pysähtynyt arvioimaan niitä uudelleen. Jos huomaat kehityskohteita, voit rohkeasti ehdottaa parannuksia
                siitä, miten asioita voisi tehdä selkeämmin tai tehokkaammin.</p>
            <p>Joissain projekteissa Git-käytännöt ovat erittäin hyvin dokumentoituja ja säännöt on kirjattu tarkasti.
                Toisinaan taas perehdytys tarkoittaa käytännössä sitä, että <strong>kysyt ja opit tiimiltä</strong>. Älä
                epäröi kysyä kokeneemmilta kehittäjiltä, miksi asioita tehdään tietyllä tavalla.</p>
        </div>
    </div>

    <h5>Mitä muuta sanottavaa sinulla on Gitin käytön aloittelijoille?</h5>
    <p>Gittiä ei kannata pelätä. Parhaimmillaan se on <strong>suojaverkko</strong>, joka kulkee mukanasi ja tallentaa
        kaikki koodiin tekemäsi muutokset. Jos jokin muutos rikkoo koodin tai projekti alkaa tuntua kaoottiselta, Git
        antaa mahdollisuuden palata taaksepäin, hengähtää syvään ja tehdä asia uudelleen. Yksittäinen virhe ei kaada
        koko työtä, vaan aina on olemassa aiempi, toimiva versio.</p>
    <p>Ajattele Gittiä <strong>kertomuksena projektistasi</strong> se näyttää, mitä olet tehnyt ja miten olet edennyt.
        Sen ansiosta voit seurata omaa kehitystäsi ja ymmärtää paremmin työn kokonaiskuvaa. </p>

    <p class="note-box"><em>"Älä kammoa Gittiä. Se on vaan työkalu millä tehdä asioita turvallisemmin ja paremmin. Git 
        antaa mielenrauhan."</em></p>

</section>