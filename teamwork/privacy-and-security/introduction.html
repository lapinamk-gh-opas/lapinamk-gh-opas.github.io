<section class="privacy-and-security">
  <header>
    <h1>GitHubin turvallinen käyttö</h1>

    <p>GitHub on yksi maailman käytetyimmistä versionhallintapalveluista, ja
      sitä käytetään laajasti sekä avoimen lähdekoodin projekteissa että
      kaupallisessa ohjelmistokehityksessä. Suuren käyttäjä- ja projektimäärän
      vuoksi GitHub on <strong>houkutteleva kohde hyökkäyksille ja
      tietomurroille</strong>. Projekteissa voi olla arkaluontoisia tietoja,
      kuten salasanoja, API-avaimia, konfiguraatioita tai yhteystietoja, joten
      <em>jokaisen kehittäjän</em> on tärkeää osata huolehtia tietoturvasta ja
      yksityisyydestä.
    </p>

    <p>Tässä kappaleessa käsitellään GitHubin turvallista käyttöä ja annetaan
      vinkkejä tilisi ja projektiesi suojaamiseen.</p>

  </header>
  <h3>Käytä vahvaa tunnistautumista </h3>
  <p>GitHub-tilin suojaus on ensisijaisen tärkeää. Käytä aina
    <strong>vahvaa tunnistautumista</strong> kirjautuessasi GitHubiin. Huolehdi
    että sinulla on ainakin:
  </p>

  <ul>
    <li><strong>Vahva ja uniikki salasana</strong></li>
    <li><strong>Kaksivaiheinen tunnistautuminen (2FA) käytössä</strong></li>
  </ul>

  <p>GitHub tukee myös muita turvallisia kirjautumistapoja, kuten
    autentikointisovelluksia, turva-avaimia (<em>security key</em>), sekä
    komentorivillä käytettäviä <em>Personal Access Tokeneita</em> ja
    <em>SSH-avaimia</em>.
  </p>

  <h3>Pidä ohjelmistot ja työkalut ajan tasalla</h3>

  <p>Varmista, että käytät aina <strong>ajantasaisia versioita</strong> Gitistä,
    IDE:stä, sekä muista kehitystyökaluista. Päivitykset sisältävät usein
    tietoturvakorjauksia, jotka suojaavat sinua tunnetuilta haavoittuvuuksilta.
    Muista myös varmistaa, että käytössäsi olevat kolmannen osapuolen
    laajennukset ja työkalut ovat luotettavia ja päivitettyjä.
  </p>

  <p>Voit tarkistaa Gitin version komennolla <code>git --version</code> ja
    tarvittaessa päivittää sen
    <a href="https://git-scm.com/" target="_blank" rel="noopener noreferrer">Gitin virallisilta sivuilta</a>,
    käyttöjärjestelmäsi pakettihallinnasta tai komennolla
    <code>git update-git-for-windows</code> / vastaavalla.
  </p>

  <h3>Huolehdi repositorion asetuksista</h3>

  <p>
    Varmista, että <strong>repositorion yksityisyysasetukset</strong> vastaavat
    projektin tarpeita. Käytä yksityisiä repositorioita, kun työskentelet
    luottamuksellisten projektien parissa. Huolehdi myös
    <strong>käyttöoikeuksista</strong>: anna tiimin jäsenille vain ne oikeudet
    (<em>least privilege</em>), joita he tarvitsevat työnsä tekemiseen, ja
    poista tarpeettomat oikeudet säännöllisesti.
  </p>


  <h4>Käytä GitHubin tietoturvaominaisuuksia</h4>

  <p>GitHub tarjoaa myös useita <strong>tietoturvatyökaluja</strong>, jotka
    auttavat suojaamaan
    projektejasi. Esimerkiksi:</p>

  <ul>
    <li><strong>Dependabot</strong> - tarkistaa riippuvuudet
      haavoittuvuuksien varalta ja
      ehdottaa päivityksiä</li>
    <li><strong>Code Scanning</strong> (<em>CodeQL</em>) - analysoi koodia
      mahdollisten virheiden ja turvallisuusongelmien varalta</li>
  </ul>

  <p>Ota nämä työkalut käyttöön repositorioissasi ja seuraa niiden ilmoituksia
    säännöllisesti oppiaksesi lisää projektisi turvallisuudesta.</p>

  <p class="note-box">Löydät GitHubin tietoturva- ja
    analytiikkaominaisuudet repositorion asetuksista kohdasta
    <em>Settings → Advanced Security</em>. Kokeile niitä rohkeasti!
  </p>

  <h3>Ole tarkkana, mitä tietoja jaat</h3>

  <p>
    Älä lisää versiohallintaan salaisia tietoja, kuten salasanoja, API-avaimia
    tai henkilötietoja. Git tallentaa kaiken historiaansa, joten
    luottamuksellista tietoa ei pidä tallentaa edes väliaikaisesti.
  </p>

  <p>Seuraavalla sivulla käydään läpi käytännön keinot, joilla varmistat,
    etteivät nämä tiedot päädy repositorioon vahingossa.
  </p>
</section>